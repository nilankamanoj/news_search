{
    "date": {
        "month": "05", 
        "day": "23", 
        "year": "2019"
    }, 
    "content": "පාසල්වලට ඇතුළුවීමේදී මුහුණු ආවරණය සහිත ඇදුම් හා ආරක්ෂක හිස් ආවරණ පැළඳීම සම්බන්ධයෙන් නියෝග ඇතුළත් විශේෂ ලිපියක් පාසල් ප‍්‍රධානීන් වෙත නිකුත් කිරීමට අධ්‍යාපන අමාත්‍යාංශය පියවර ගෙන තිබෙනවා.එවැනි සිද්ධියකදී පාසල් ප‍්‍රධානීන් මැදිහත්විය යුතු ආකාරය සම්බන්ධයෙන් ද අධ්‍යාපන අමාත්‍ය අකිල විරාජ් කාරියවසම්,අධ්‍යාපන ලේකම්වරයාට උපදෙස් ලබා දී ඇති බවයි එම අමාත්‍යාංශය පැවසුවේ.මුහුණු ආවරණය සම්බන්ධයෙන් හදිසි නීති රෙගුලාසි යටතේ පනවා ඇති විධිවිධාන පිළිබඳ නොදැනුවත්කම නිසා මුහුණු ආවරණය කර ගෙන ඇතැම් පුද්ගලයින් පාසලට පැමිණීම හේතුවෙන් ඉකුත් දිනවල පාසල් කිහිපයක ගැටලූ සහගත තත්ත්වයන් ඇතිවුණා.එමෙන්ම,ඇතැම් ගුරුවරියන් ද මුහුණු ආවරණ සහිත ඇඳුමින් සැරසී පැමිණීම හේතුවෙන් ද එවැනි තත්ත්වයන් උද්ගත වුණා.ඒ පිළිබඳ සැලකිල්ලට ගනිමින් පූර්ණ මුහුණු ආවරණ සම්බන්ධ හදිසි නීති රෙගුලාසි යටතේ නිකුත් කර ඇති අති විශේෂ ගැසට් නිවේදනයේ දැක්වෙන නියෝගයට අනුකූලව මානව හිමිකම් කොමිෂන් සභාව ඒ පිළිබඳ අධ්‍යාපන අමාත්‍යාංශයට,රූප සටහන් සහිතව විශේෂ ලිපියක් යොමු කර තිබෙනවා.ඒ,අධ්‍යාපන අමාත්‍යවරයාගේ උපදෙස් පරිදි අධ්‍යාපන ලේකම්වරයා සහ පාසල් ප‍්‍රධානීන් වෙතයි.එම ලිපියට අනුව බුර්කාව සහ නිකාබය පැළඳ පාසල් තුළට ඇතුළුවීම තහනම් වනවා.යතුරු පැදි සඳහා භාවිත කෙරෙන සම්පූර්ණයෙන්ම මුහුණ ආවරණය වන හිස් වැසුම් ද පැළඳ පාසල් තුළට ඇතුළු වීම ද තහනම් බවයි එම නිවේදනයේ වැඩිදුරටත් දැක්වෙන්නේ.", 
    "views": "5316", 
    "authors": [
        "කසුන් කැළුම්"
    ], 
    "title": "පාසල් වලට ඇතුළුවීමේදී පිළිපැදිය යුතු කරුණු 02ක් ගැන අධ්‍යාපන අමාත්‍යාංශයෙන් දැනුම් දීමක්"
}