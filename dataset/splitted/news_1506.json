{
    "date": {
        "month": "04", 
        "day": "08", 
        "year": "2019"
    }, 
    "content": "ව්‍යාපාරික ස්ථානවල විදුලි බිල වැඩි කරනවාද,නැද්ද යන්න සම්බන්ධයෙන් හෙට (09) දිනයේ තීරණයක් ගන්නා බව විදුලි බල අමාත්‍ය රවී කරුණානායක පවසනවා.ඒ සම්බන්ධයෙන් වූ විශේෂ සාකච්ඡාවක් හෙට දිනයේ වාණිජ මණ්ඩලයේ ප්‍රධානීන් සමග පවත්වන බවයි අමාත්‍යවරයා ප්‍රකාශ කළේ.කෙසේවෙතත් කිසිලෙසකින් හෝ ගෘහස්ත විදුලි බිල වැඩි නොකරන බව අමාත්‍ය රවී කරුණානායක අවධාරණය කළා.අමාත්‍යවරයා මෙම අදහස් පළ කළේ මාධ්‍ය ආයතන ප්‍රධානීන් සමග පැවැත්වෙන සාකච්ඡාවේදීයි.එහිදී අමාත්‍යවරයා ප්‍රකාශ කළේ මහජන උපයෝගීතා කොමිසම සහ ලංකා විදුලිබල මණ්ඩලය අතර පවතින ගැටලුව සම්බන්ධයෙන් හෙට දිනයේ කැබිනට් මණ්ඩලයේ අවධානයට යොමු කරන බවයි.එමෙන්ම 2021 වන විට මෙරට විදුලි බිල අඩු කිරීමට අවශ්‍ය සැලසුම් සකස් කර ඇති බව ද අමාත්‍යවරයා මෙහිදී වැඩිදුරටත් ප්‍රකාශ කළා.මේ වනවිට පවතින විදුලි කප්පාදුව අනිද්දා (10) වනවිට අවසන් කරන බව අමාත්‍ය රවී කරුණානායක දැනටමත් ප්‍රකාශ කර අවසන්.අඛණ්ඩ විදුලි සැපයුමක් ලබා දීමට අවශ්‍ය විදුලිය පෞද්ගලික අංශයෙන් තවදුරටත් මිලදී ගැනීමටයි ලංකා විදුලි බල මණ්ඩලය මේ වනවිට සූදානම් වී ඇත්තේ.", 
    "views": "5081", 
    "authors": [
        "හේමන්ත කහවලගේ"
    ], 
    "title": "ව්‍යාපාරික ස්ථානවල විදුලි බිල වැඩි කිරීමේ කරුණ ගැන ඇමතිගෙන් පැහැදිළි කිරීමක්"
}