{
    "date": {
        "month": "04", 
        "day": "05", 
        "year": "2019"
    }, 
    "content": "කෙරවලපිටිය යුගදනවි ඇතුළු බලාගාර කිහිපයක් හිමි ලංකා ට‍්‍රාන්ස්ෆෝමර්ස් ආයතනයට ලංකා විදුලිබල මණ්ඩලය විසින් රුපියල් බිලියන 12 ක් හිග මුදල් ගෙවීමට ඇතැයි නෙත් නිවුස් වෙත වාර්තා වුණා.මේ හේතුවෙන් සිය බලාගාර තදුරටත් පවත්වාගෙන යාමද ලංකා ට‍්‍රාන්ස්ෆෝමර්ස් ආයතනයට ගැටළුවක් වී ඇති බවයි පැවසෙන්නේ.ජාතික විදුලි පද්ධතියට මෙගාවොට් 300 ක ධාරිතාවක් එක් කරන යුගදනවි බලාගාරය ඉකුත් සදුදා පැය කිහිපයක් නතර කර ද දැමීමට සිදුවුණා.ඒ,බලාගාරය සතු ඉන්ධන තොග අවසන්වීම හේතුවෙන්.ඊයේද එහි ඉන්ධන තොග අවසන්වීමට ආසන්න අවස්ථාවක් එළඹි අතර ඉන්ධන තොග ලැබී ඇත්තේ තොග අවසන්වීමට පැයකටත් අඩු කාලයක් ඉතිරිව තිබියදීයි.ගෙවීමට ඇති හිග මුදල් හේතුවෙන් ලංකා ට‍්‍රාන්ස්ෆෝමර්ස් ආයතනය වෙත ඉන්ධන නිකුත් කිරීම ලංකා ඛනිජ තෙල් සංස්ථාව විසින් සීමා කර තිබෙනවා.ප‍්‍රමාණවත් තරම් ඉන්ධන තොග ගබඩා කර තබා ගැනීමට යුගදනවි බලාගාරයට නොහැකිවී ඇත්තේ ද ඒ අනුවයි.ලංකා ඛනිජ තෙල් සංස්ථාවට මෙම හිග මුදල් පියවීමට ලංකා ට‍්‍රාන්ස්ෆෝමර්ස් ආයතනයට නොහැකිවී ඇත්තේ ලංකා විදුලිබල මණ්ඩලයෙන් ඔවුන්ට අය විය යුතු හිග මුදල් මෙතෙක් පියවා නොතිබීම හේතුවෙන්.ඉකුත් වසරේ ජූලි මාසය වනවිට රුපියල් බිලියන 18 ක හිග මුදල් ලංකා විදුලිබල මණ්ඩලය විසින් ලංකා ට‍්‍රාන්ස්ෆෝමර්ස් ආයතනය වෙත ගෙවීමට තිබුණා.එහෙත් එතැන් සිට මේ දක්වා ලංකා විදුලිබල මණ්ඩලය විසින් ඔවුන් වෙත ගෙවා ඇත්තේ රුපියල් බිලියන 6 ක් පමණයි.ජාතික විදුලි පද්ධතියට මෙගාවොට් 14 ක් එක් කරන නොරොච්චෝලේ සුළං බලාගාර දෙකක්ද ලංකා ට‍්‍රාන්ස්ෆෝමර්ස් ආයතනය යටතේ පවතිනවා.ඊට අමතරව ජාතික පද්ධතියට මෙගාවොට් 10 කට වැඩි විදුලි ධාරිතාවක් එක් කරන ජල විදුලි බලාගාර 5ක් ද පරිපාලනය වන්නේ ලංකා ට‍්‍රාන්ස්ෆෝමර්ස් ආයතනය යටතේයි.", 
    "views": "3436", 
    "authors": [
        "හේමන්ත කහවලගේ"
    ], 
    "title": "පෞද්ගලික විදුලි බලාගාර හිමි සමාගමකට විදුලිබල මණ්ඩලය බිලියන 12ක් ණයයි"
}