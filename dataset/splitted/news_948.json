{
    "date": {
        "month": "05", 
        "day": "02", 
        "year": "2019"
    }, 
    "content": "අද දිනයේදීත් දිවයින පුරා සෝදිසි මෙහෙයුම් රැසක් ක්‍රියාත්මකයි.පොලිසිය,විශේෂ කාර්ය බලකාය සහ යුද හමුදාව එක්ව අලුත්ගම දර්ගා නගරය ආශ‍්‍රිතව අද (02) අලුයම විශේෂ සෝදිසි මෙහෙයුමක් ආරම්භ කළා.අයි.එස්.සංවිධානයේ සාමාජිකයෙකු බව කියන පුද්ගලයෙකුගේ නිවසක් හැටන් මල්ලිඅප්පුව ප‍්‍රදේශයේ දී පොලිසිය විසින් වටලනු ලැබ තිබෙනවා.එහි තිබී පිහි 09ක් සොයාගෙන ඇති බවයි නෙත් නිවුස් වාර්තාකරු සඳහන් කළේ.යේමනයේ පදිංචි මෙම පුද්ගලයා අයි.එස්.සංවිධානයට සම්බන්ධ බවට ලද තොරතුරක් මත හැටන් පොලිසිය ඔහුගේ නිවස දැඩි පරීක්ෂාවට ලක් කළා.සිද්ධිය සම්බන්ධයෙන් ඔහුගේ සොහොයුරෙකු අත්අඩංගුවට ගෙන අධිකරණයට ඉදිරිපත් කිරීමෙන් පසු රුපියල් ලක්ෂ 20ක ශරීර ඇප මත මුදාහැර තිබෙනවා.හැටන් කුරුස දේවස්ථානයේ ඡායාරූප ගැනීමට උත්සහ කළ බව කියන තරුණයන් දෙදෙනෙකු ද සොයා හැටන් පොලිසිය පරීක්ෂණයක් ආරම්භ කළා.මේ සමග අදාළ දේවස්ථානයේ ආරක්ෂාව දැඩි කිරීමටයි පියවර ගෙන ඇත්තේ.කල්පිටිය මණ්ඩලකුඩාව ප‍්‍රදේශයේ සිදු කරන සෝදිසි මෙහෙයුම්වල දී සැකපිට පුද්ගලයින් 31 දෙනෙකු අත්අඩංගුවට ගෙන තිබෙනවා.ඒ අතර කාන්තාවක් ද අයත්.අත්අඩංගුවට ගත් සැකකරුවන් සතුව තිබී යතුරුපැදි 03ක්,මෝටර් රථයක් සහ ජංගම දුරකතන 03ක් පොලිස් භාරයට ගැණුනා.මේ අතර කල්මුනේ ප‍්‍රදේශයේ දී ත‍්‍රස්ත ක‍්‍රියාවලට සම්බන්ධ බවට සැකපිට පුද්ගලයෙකු අත්අඩංගුවට ගෙන තිබෙනවා.සැකකරු සමග සැක කටයුතු පැල්ලම් සහිත මෝටර් රථයක් සහ පාස්කු ඉරිදා ත‍්‍රස්ත ප‍්‍රහාරයේ සැක සහිත ඡායාරූප ඇතුළත් ජංගම දුරකතනයක් ද සිය භාරයට ගත් බවයි පොලිසිය පැවසුවේ.වව්නියාව කෝවිල්කුළම් ප‍්‍රදේශයේ සිදු කළ සෝදිසි මෙහෙයුමක දී යුද හමුදා ඇදුමක් සහ හමුදා සපත්තු යුගළක් අද සොයා ගැණුනා.මීට අමතරව බෝම්බ පිපිරීමට යොදා ගත්නා වයර් රෝල් කිහිපයක්,පණිවිඩ හුවාමාරු යන්ත‍්‍රයකට සමාන යන්ත‍්‍රයක් ඇතුළු තවත් උපකරණ තොගයක් ද එහිදී සොයාගෙන තිබෙනවා.", 
    "views": "6660", 
    "authors": [
        "රංජිත් රාජපක්ෂ", 
        "ජූඩ් සමන්ත", 
        "මාධව කුලසූරිය", 
        ""
    ], 
    "title": "IS සාමාජිකයෙකුගේ බව කියන නිවසක් හැටන්වලින් මතුවෙයි"
}