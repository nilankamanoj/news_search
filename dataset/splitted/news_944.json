{
    "date": {
        "month": "05", 
        "day": "02", 
        "year": "2019"
    }, 
    "content": "රජයේ සියළු පාසල් දෙවන අධ්‍යයන වාරය සදහා ලබන සදුදා විවෘත කරන බව අධ්‍යාපන අමාත්‍ය අකිල විරාජ් කාරියවසම් අද තහවුරු කළා.ආරක්‍ෂක තත්ත්වය සැලකිල්ලට ගෙන පාසල් නිවාඩුව තවදුරටත් දීර්ඝ කරන ලෙසයි ඇතැම් විදුහල්පතිවරුන් යෝජනා කර ඇත්තේ.එහෙත් අනවශ්‍ය තරම් කාලයක් පාසල් වසා තැබිය නොහැකි බව අධ්‍යාපන අමාත්‍යවරයා පෙන්වා දුන්නා.ඒ අනුවයි නිවාඩුව තවදුරටත් දීර්ඝ නොකර ලබන සදුදා පාසල් විවෘත කිරීමට තීරණය කර ඇත්තේ.පාසල් විවෘත කිරීමෙන් පසු ඒවායෙහි ආරක්‍ෂාව තහවුරු කිරීමට සුදුසු පියවර ගෙන ඇතැයිද අමාත්‍ය අකිල විරාජ් කාරියවසම් මෙහිදී කියාසිටියා.දෙවන අධ්‍යයන වාරය සදහා රජයේ පාසල් ආරම්භ කිරීමට නියමිතව තිබුණේ ඉකුත් අපේ‍්‍රල් 22 වනදායි.පාස්කු ඉරිදා ප‍්‍රහාරයෙන් පසු ආරක්‍ෂක තත්ත්වය සැලකිල්ලට ගෙන නිවාඩුව තවදුරටත් දීර්ඝ කෙරුණා.මේ නිසා අහිමි වූ අධ්‍යයන කාලය ඉදිරියේදී අතිරේක දිනවල ද පාසල් පවත්වා ආවරණ කරන බවයි අධ්‍යාපන අමාත්‍යවරයා මෙහිදී වැඩිදුරටත් කියාසිටියේ.මේ අතර රජයේ පාසල් ලබන සදුදා විවෘත කෙරුණත් සියළු පෞද්ගලික කතෝලික පාසල් ලබන සතියේද වසා තබන ලෙස අති උතුම් මැල්කම් කාදිනල් රංජිත් හිමිපාණන් ඉල්ලීමක් කරනවා.නිවේදනයක් නිකුත් කරමින් උන්වහන්සේ වැඩිදුරටත් ඉල්ලා ඇත්තේ සියළුම දෙව් මැදුරුවල ලබන ඉරිදාට නියමිත දේව මෙහෙයන් සහ අනෙකුත් දිව්‍ය පූජා යාගයන් නොපවත්වන ලෙසයි.විශ්වසනීය විදේශීය ආරංචි මාර්ගයක් පදනම් කර ගෙන මෙම ඉල්ලීම සිදුකරන බවද අති උතුම් මැල්කම් කාදිනල් රංජිත් හිමිපාණන් ප‍්‍රකාශ කර තිබෙනවා.", 
    "views": "2672", 
    "authors": [
        "මහේෂ් චතුරංග", 
        "ඩිල්ෂාන් මඩවල"
    ], 
    "title": "රජයේ පාසල් සදුදා විවෘත කිරීම තහවුරුයි - පෞද්ගලික කතෝලික පාසල් තවදුරටත් වසා තැබේ"
}