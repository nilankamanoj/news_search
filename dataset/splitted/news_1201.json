{
    "date": {
        "month": "04", 
        "day": "22", 
        "year": "2019"
    }, 
    "content": "කොළඹ ඇතුළු ස්ථාන 08ක සිදුවූ පිපිරීම්වලින් ජීවිතක්ෂයට පත්වූවන් අතර විදේශකයින් 32දෙදෙනෙකු පමණ සිටින බව තහවුරු වී තිබෙනවා.ඉන්දීය මාධ්‍ය වාර්තා කළේ ඉන්දීය ජාතිකයින් 06දෙනෙකු ද ඒ අතර සිටින බවයි.ජිවිතක්ෂයට පත්වූවන් අතර තුර්කි ජාතික ඉංජිනේරුවරුන් දෙදෙනෙකු ද සිටින බව මේ වනවිට තහවුරු වී තිබෙනවා.විදේශිකයින් 19දෙනෙකු ද පිපිරීම්වලින් තුවාල ලැබූ බව විදේශ කටයුතු අමාත්‍යාංශය ප‍්‍රකාශ කළා.මේ අතර කොළඹ ඇතුළු ස්ථාන 08ක සිදුවූ පිපිරීම් 09 සම්බන්ධයෙන් අත්අඩංගුවට ගත් 24දෙනා මේ වනවිට අපරාධ පරීක්ෂණ දෙපාර්තමේන්තුව භාරයේ රඳවා තබා ගෙන තවදුරටත් ප‍්‍රශ්ණ කරන බව පොලිස් මූලස්ථානය පවසනවා.ඒ අතරට කාන්තාවන් ද අයත්.දිවයිනේ විවිධ ප‍්‍රදේශවලින් මෙම පිරිස අත්අඩංගුවට ගත් බවයි පොලීසිය පැවසුවේ.දඹුල්ල නගරයේදී ද සැකකටයුතු පුද්ගලයින් දෙදෙනෙකු අද පෙරවරුවේ අත්අඩංගුවට ගැනුණා.ඊයේ සිදුවූ පිපිරීම්වලින් ජීවිතක්ෂයට පත්වූ පුද්ගලයින් සංඛ්‍යාව 290ක් දක්වා ඉහළ ගොස් ඇති බව පොලීසිය තහවුරු කළා.තුවාල ලැබූවන් 500ක් පමණ තවදුරටත් රෝහල්ගතව ප‍්‍රතිකාර ලබන බවයි පැවසෙන්නේ.ඒ,කොළඹ ජාතික රෝහල,මීගමුව,කළුබෝවිල,මඩකලපුව සහ රාගම යන රෝහල්වලයි.සෞඛ්‍ය අමාත්‍ය රාජිත සේනාරත්න පැවසුවේ තුවාල ලැබූවන්ට ප‍්‍රතිකාර කිරීම් සඳහා අවශ්‍ය රුධිරය ප‍්‍රමාණවත් තරම් පවතින බවයි.ජාතික රුධිර පාරවිලයන සේවයේ රුධිර සංචිත ප‍්‍රමාණවත් පරිදි කොළඹ ජාතික රෝහල,කළුබෝවිල ශික්ෂණ රෝහල සහ මීගමුව දිස්ති‍්‍රක් මහ රෝහල වෙත ලබා දී තිබෙනවා.ඉදිරියේදී ද රුධිරය ලබා ගැනීමට අවශ්‍යවුවහොත් නැවත දැනුම් දීමට පියවර ගන්නා බව ජාතික රුධිර පාරවිලයන සේවයේ අධ්‍යක්‍ෂ විශේෂඥ වෛද්‍ය විජිත් ගුණසේකර ප‍්‍රකාශ කළා.අධිකරණ හා බන්ධනාගාර ප‍්‍රතිසංස්කරණ අමාත්‍යාංශය,හදිසි මරණ පරික්ෂකවරුන් වෙත විශේෂ ඉල්ලීමක් කර තිබෙනවා.ඒ,වහාම අදාළ රෝහල් වෙත ගොස් හදිසි මරණ පරීක්ෂණ කටයුතු සිදු කරන ලෙසයි.ඒ,පිපිරීම්වලින් ජීවිතක්ෂයට පත්වූ පුද්ගලයින්ගේ දේහයන් කඩිනමින් ඔවුන්ගේ ඥාතීන් වෙත භාර දීමේ අරමුණින්.", 
    "views": "1945", 
    "authors": [
        "තරංග රුක්ෂාන් ජයසේකර"
    ], 
    "title": "පිපිරීම්වලින් ජීවිතක්ෂයට පත්වූවන් අතර විදේශකයින් 32ක්"
}