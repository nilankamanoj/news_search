{
    "date": {
        "month": "04", 
        "day": "09", 
        "year": "2019"
    }, 
    "content": "කොළඹ කොටහේන හා තදාසන්න ප්‍රදේශවල තරුණයින් 11 දෙනෙකු කප්පම් ලබාගැනීම සඳහා පැහැරගෙන ගොස් අතුරුදන් කරන ලදැයි කියන සිද්ධිය සම්බන්ධයෙන් හිටපු නාවික හමුදාපති වසන්ත කරන්නාගොඩ ලබාදුන් ප්‍රකාශ වල නිවැරදි භාවය සම්බන්ධයෙන් විමර්ශන සිදුකරන බව අපරාධ පරීක්ෂණ දෙපාර්තමේන්තුවේ ප්‍රධාන පොලිස් පරීක්‍ෂක නිශාන්ත සිල්වා කොටුව මහේස්ත්‍රාත්වරයාට අද (09) දැනුම් දෙනු ලැබුවා.සිද්ධිය සම්බන්ධයෙන් හිටපු නාවික හමුදාපති වසන්ත කරන්නාගොඩ ගෙන් දින හතරක කාලයක් ප්‍රශ්න කොට ප්‍රකාශ සටහන් කරගෙන ඇති බවත් මේ වන විට ඔහුගෙන් ප්‍රකාශ ලබාගැනීම අවසන් කොට ඇති බව ප්‍රධාන පොලිස් පරීක්‍ෂක නිශාන්ත සිල්වා වැඩිදුරටත් දැනුම් දී තිබෙනවා.මෙම සිද්ධියට අදාළව මේ වන විට රිමාන්ඞ් බාරයේ රඳවා සිටින සැකකරුවන් තවදුරටත් රිමාන්ඞ් බාරයට පත් කරන්නැයි කළ ඉල්ලීමක් පිළිගත් මහෙස්ත්‍රාත්වරයා සැකකරුවන් පස්දෙනා ලබන 23 වැනිදා තෙක් තවදුරටත් රිමාන්ඞ් බාරයේ රඳවා තැබීමට නියෝග කරනු ලැබුවා.එලෙස රිමාන්ඞ් බාරයට පත් කරන ලද්දේ නාවික හමුදාවේ ලුතිනන් කමාන්ඩර් නිලන්ත සම්පත් මුණසිංහ,නාවික හමුදා ලුතිනන් කමාන්ඩර් චන්දන ප්‍රසාද් හෙට්ටිආරච්චි,ඉඹුලාන ලියනගේ චමින්ද කුමාර හෙවත් අන්නච්චි,ඩිලන්ත සේනාරත්න සහ මිගමුවේ පදිංචි බෝට්ටු හිමිකරුවෙකු වන ඇන්ටන් ප්‍රනාන්දු යන සැකකරුවන් පස්දෙනාය.", 
    "views": "3071", 
    "authors": [
        "දිනුක් හේවාවිතාරණ"
    ], 
    "title": "හිටපු නාවික හමුදාපති CIDයට දුන් ප්‍රකාශවල ඇත්ත නැත්ත සොයයි"
}