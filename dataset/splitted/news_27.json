{
    "date": {
        "month": "06", 
        "day": "10", 
        "year": "2019"
    }, 
    "content": "අල්ලස් චෝදනාවකට වරදකරුවී වසර 18ක බරපතල වැඩ සහිත සිරදඬුවම් නියමවී සිටි වරකාපොළ ප්‍රාදේශිය සභාවේ හිටපු සභාපතිවරයාට ජනාධිපති සමාව ලැබී ඇති නිසා කොළඹ මහාධිකරණ විනිසුරු ශෂි මහෙන්ද්‍රන් මහතා විසින් ඔහු නිදහස් කර තිබෙනවා.මීට වසර 23කට පෙර සිදුකළ වරදක් සම්බන්ධයෙන් බරපතල වැඩ සහිත සිරදඬුවම් නියමවී සිටියදී ජනාධිපති සමාව යටතේ මෙලෙස නිදහස් කොට ඇත්තේ වරකාපොළ ප්‍රාදේශිය සභාවේ සභාපතිවරයා ලෙස කටයුතු කොට ඇති දැදිගම නෙළුම්දෙණියේපදිංචි මාකේවිටගේ ලක්‍ෂමන් පතිරාජ සමරසිංහ නමැත්තෙකි.වරකාපොළ ප්‍රදේශයේ මාර්ග තුනක් ඉදිකිරීමට අදාළ කොන්ත්‍රාත්තුව ලබාදීම සඳහා කොන්ත්‍රාත්කරුවකුගෙන් රුපියල් 25,000/-ක අල්ලසක් ඉල්ලා ලබා ගැනීමේ චෝදනාවට වරදකරු කරමින් මහාධිකරණයෙන් නියම කළ දඬුවම අභියාචනාධිකරණය විසින්ද තහවුරු කොට තිබියදී ආණ්ඩුක්‍රම ව්‍යවස්ථාව යටතේ ජනාධිපතිවරයාට ලැබී ඇති බලතල යටතේ අදාළ සභාපතිවරයා මෙලෙස නිදහස් කොට ඇත.අභියාචනාධිකරණයේ තීන්දුව කියවා දීම සඳහා මෙම නඩුව උපගොනුවක් මඟින් කැඳවනු ලැබු අවස්ථාවේදී විත්තිකරු ලේඛණ සහිත ගොනුවක්ද රැගෙන විත්ති කූඩුවට ගොඩ විය.ඒ අවස්ථාව වන විටත් විත්තිකරුට ජනාධිපති සමාව ලැබී ඇති බව සඳහන් ලිපියක් අධිකරණ අමාත්‍යංශය විසින් කොළඹ මහාධිකරණයේ ලේඛාධිකාරීවරයාට එවා තිබු අතර එම ලිපිය නඩු ගොනුවේ ඇතුලත් විය.ආණ්ඩුක්‍රම ව්‍යවස්ථාවේ 34 (ඇ) යටතේ ජනාධිපතිවරයාට ලැබී ඇති බලතල මත විත්තිකරු ජනාධිපති සමාව යටතේ නිදහස් කොට ඇති හෙයින් ඒ අනුව කටයුතු කරන ලෙස අධිකරණ අමාත්‍යංශය විසින් එවා තිබු ලිපියේ සඳහන්ව තිබු අතර ඒ අනුව විත්තිකරුට ජනාධිපති සමාව ලැබී ඇති හෙයින් ඒ අනුව ඔහු මුදා හැරීමට විනිසුරුවරයා පියවර ගත්තා.1995 ජනවාරී මස 01 වෙනිදා සහ ජනවාරී මස 31 වැනිදාත් අතර කාලයේ වරකාපොළ ප්‍රදේශයේදී රජයේ සේවකයකු වන වරකාපොළ ප්‍රාදේශිය සභාවේ සභාපතිවරයා ලෙස කටයුතු කරමින් සිටියදී කොන්ත්‍රාත්කරුවකුගෙන් රුපියල් 25,000/-ක අල්ලසක් ඉල්ලා ලබා ගත් බවට විත්තිකරුට එරෙහිව චෝදනා පහක් යටතේ නඩු පවරා තිබුනා.කොළඹ මහාධිකරණ විනිසුරු සුනිල් රාජපක්‍ෂ මහතා හමුවේ පැවැති නඩු විභාගයේදී වරකාපොළ ප්‍රදේශයේ උඩුගම,තඹදිය හා ඒවිටිගල යන මාර්ග ඉදිරිකිරීම සඳහා විත්තිකාර සභාපතිවරයා කොන්ත්‍රාත්කරුගෙන් අල්ලස් ඉල්ලා ලබාගැනීමේ චෝදනා තුනකට ඔහු වරදකරු කරමින් 2009 ඔක්තෝම්බර් 29 වැනිදා තීන්දුව ප්‍රකාශයට පත් කරනු ලැබුවා.විත්තිකරු වරදකරු කළ චෝදනා තුනට ඔහුට වසර 18ක බරපතල වැඩ සහිත සිරදඬුවම් නියම කළ මහාධිකරණ විනිසුරුවරයා එම දඬුවම වසර 06ක කාලයකින් ගෙවී යන පරිදි ක්‍රියාත්මක කිරීමටද නියම කොට තිබුනා.", 
    "views": "3745", 
    "authors": [
        "දිනුක් හේවාවිතාරණ"
    ], 
    "title": "18 වසරක සිර දඬුවම් නියමවූ වරකාපොළ ප්‍රාදේශීය සභාවේ හිටපු සභාපතිවරයාට ජනාධිපති සමාව"
}