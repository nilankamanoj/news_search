{
    "date": {
        "month": "06", 
        "day": "06", 
        "year": "2019"
    }, 
    "content": "පොසොන් පුර පසලොස්වක පොහොය නිමිති කර ගනිමින් මෙවර ද නෙත් එෆ්.එම්.රේඩියෝව සංවිධාන කරන නේත‍්‍රාභිවන්දනා මහා ධාතු නමස්කාරය හෙට (07) සිට ආරම්භ වනවා.ඒ,අනාරක්ෂිත බව පහව ගොස් රටට යහපතක් වේවායි සෙත් පතමින්.නෙල්ලිගල ජාත්‍යන්තර බෞද්ධ මධ්‍යස්ථානයේ ශාක්‍යසිංහ ශ‍්‍රී සුගන්ධ කුටියේ වැඩසිටින බුදුරජාණන් වහන්සේගේ ශ‍්‍රී සර්වඥ ධාතුන් වහන්සේ සහ මහ රහතන් වහන්සේගේ ධාතුන් වහන්සේ අකුරැස්ස,දීගල,ශී‍්‍ර වර්ධන පිරිවෙන් විහාරස්ථානයට වැඩම කිරීමත් සමගයි නේත‍්‍රාභිවන්දනා මහා ධාතු නමස්කාරය ආරම්භ වන්නේ.මහාචාර්ය පූජ්‍ය මැදගොඩ අභයතිස්ස හිමියන් සඳහන් කළේ බුදුරාජාණන් වහන්සේගේ දර්ශනය තවදුරටත් ජීවිතයට සමීප කර ගැනීම යුගයේ අවශ්‍යතාවයක් ද වී ඇති බවයි.නේත‍්‍රාභිවන්දනා මහා ධාතු නමස්කාරය ඊට මහගු අවස්ථාවක් බවයි උන්වහන්සේ පෙන්වා දුන්නේ.බුදුරජාණන් වහන්සේගේ ශ‍්‍රී සර්වඥ ධාතුන් වහන්සේ සහ මහ රහතන් වහන්සේගේ ධාතුන් වහන්සේ වන්දනා කර ගැනීම සම්බන්ධයෙන් ද මහාචාර්ය පූජ්‍ය මැදගොඩ අභයතිස්ස හිමියන් අදහස් පළ කළා.ඒ අනුව නේත‍්‍රාභිවන්දනා මහා ධාතු නමස්කාරය යටතේ අකුරැස්ස,දීගල,ශී‍්‍ර වර්ධන පිරිවෙන් විහාරස්ථානයට වැඩම කරවන ධාතූන් වහන්සේ හෙට (07) පස්වරු 1.00 සිට ලබන ඉරිදා (09) අලුයම දක්වා සැදැහැවතුන්ට නමස්කාර කිරීම සදහා අවස්ථාව හිමිවනවා.ඉන්පසුව ධාතුන් වහන්සේ යක්කල,අභයසේකරරාම විහාරස්ථානය වෙත වැඩම කිරීමට නියමිතයි.අනතුරුව ධාතූන් වහන්සේ ලබන සඳුදා (10) මොණරාගල,බුක්කීරියගොල්ල,ශී‍්‍ර සුදර්මානන්ද විහාරස්ථානය වෙත වැඩම කිරීම සිදු වනවා.ලබන 13 වැනිදා සිට 17 වැනිදා දක්වා මහරගම ජාතික තරුණ සේවා සභා පරිශ‍්‍රයේදී නේත‍්‍රාභිවන්දනා මහා ධාතු නමස්කාරය පැවැත්වීමටයි මේ වනවිටත් සියලු කටයුතු සූදානම් කර ඇත්තේ.ශ‍්‍රී සර්වඥ ධාතුන් වහන්සේ සහ මහ රහතන් වහන්සේගේ ධාතුන් වහන්සේ නමස්කාර කරමින් නේත‍්‍රභිවන්දනා මහා ධාතු නමස්කාරය හරහා රටට සෙත් පැතීමට සත් සිතින් එක්වන ලෙස සැදැහැවත් සියලු දෙනාට නෙත් එෆ්.එම්.රේඩියෝව ආරාධනා කර සිටිනවා.", 
    "views": "1498", 
    "authors": [
        "තරංග රුක්ෂාන්", 
        "සජිත් තිලකරත්න"
    ], 
    "title": "නේත‍්‍රාභිවන්දනා මහා ධාතු නමස්කාරය හෙටින් ඇරඹේ"
}