{
    "date": {
        "month": "05", 
        "day": "12", 
        "year": "2019"
    }, 
    "content": "ජාතික තව්හිද් ජමාද් සහ ජමාතෙයි මිල්ලතු ඊබ‍්‍රහිම් ෆී සෙයිලානි යන සංවිධාන 02 මෙරට තහනම් කළ බවට ජනාධිපතිවරයා විසින් ප‍්‍රකාශයට පත් කළ ද තවමත් ඊට අදාළ ගැසට් නිවේදනය නිකුත් කර නොමැති බව නීතිවේදීන් පවසනවා.මේ වනවිට හදිසි නීතිය කි‍්‍රයාත්මක අතර එය ඉවත් කළ හොත් මෙම සංවිධාන 02කට පැනවූ තහනම ද ඉවත්ව යන බවයි ජනාධිපති නීතීඥ අලි සබ්රි නෙත් නිවුස් වෙත පැවසුවේ.මෙම සංවිධාන 02 තහනම් සංවිධාන බවට ජනාධිපතිවරයා විසින් ප‍්‍රකාශයට පත් කර මේ වනවිට සති දෙකකට වැඩි කාලයක් ගතව තිබෙනවා.එම තහනමට අනුව ජාතික තව්හිද් ජමාද් සහ ජමාතෙයි මිල්ලතු ඊබ‍්‍රහිම් ෆී සෙයිලානි යන සංවිධානවලට අයත් නිෂ්චල හා චංචල දේපළ මෙන්ම කි‍්‍රයාකාරකම් ද අත්හිටවනු ඇති.අදාළ ගැසට් නිවේදනය නිකුත් වන තෙක් එම සංවිධාන 02 මෙරට තහනම් සංවිධාන ලෙස හැඳින්විය නොහැකි බවයි නීතීඥ සංවිධාන ජාතික එකමුතුවේ සභාපති නීතීඥ මනෝජ් ගමගේ නෙත් නිවුස් වෙත පැවසුවේ.හදිසි නීතිය පවතින මෙම අවස්ථාවේදී එම සංවිධාන 02 තහනම් කිරීමට අදාළ ගැසට් නිවේදනය නිකුත් කිරීමට බලධාරීන් කටයුතු කළ යුතු බවයි ජනාධිපති නීතීඥ අලි සබ්රි වැඩිදුරටත් පැවසුවේ.", 
    "views": "2735", 
    "authors": [
        "දිල්ශාන් තුෂාර"
    ], 
    "title": "සංවිධාන දෙක තහනම් කළ බව කීවත් ගැසට් නිවේදනයක් නෑ - තහනම ඉවත්ව යන අවදානමකුත් නීතිවේදීන් පෙන්වයි"
}