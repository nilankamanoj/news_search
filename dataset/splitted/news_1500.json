{
    "date": {
        "month": "04", 
        "day": "08", 
        "year": "2019"
    }, 
    "content": "බෙලිඅත්ත දක්වා දීර්ඝ කෙරුණු මුහුදුබඩ දුම්රිය මාර්ගය මීළඟ අදියරේ දී හම්බන්තොට දක්වා දීර්ඝ කරන බව ප්‍රවාහන රාජ්‍ය අමාත්‍ය අශෝක් අබේසිංහ පවසනවා.බෙලිඅත්තේ සිට කතරගම දක්වා දුම්රිය - බස් ඒකාබද්ධ සේවයක් ද ආරම්භ කරන බවයි නියෝජ්‍ය අමාත්‍යවරයා පැවසුවේ.මාතර සහ බෙලිඅත්ත අතර දුම්රිය ධාවනය ආරම්භ කිරීම වෙනුවෙන් අද (08) පැවති උත්සවයේ දී අමාත්‍යවරයා මේ බව අනාවරණ කළා.මෙම අවස්ථාවට ප්‍රවාහන අමාත්‍ය අර්ජුන රණතුංග ද,අමාත්‍ය මංගල සමරවීර,රාජ්‍ය අමාත්‍ය දිලිප් වෙදආරච්චි,හිටපු ප්‍රවාහන අමාත්‍යවරයෙකු ද වන නිමල් සිරිපාල ද සිල්වා සහ පාර්ලිමේන්තු මන්ත්‍රී චමල් රාජපක්ෂ ද එක්ව සිටියා.මේ අතර ශ්‍රී ලංකාවේ දුම්රිය මාර්ගයක හමුවන දිගින් වැඩිම පාලම් 02,පිහිටා ඇත්තේ ද මාතර සිට බෙලිඅත්ත දක්වා කොටසේයි.ඒ,මීටර් 1500ක දිගකින් යුත් වටගම පාලම සහ නිල්වලා ගඟ හරහා මීටර් 1400ක් දිගකින් ඉදිකර ඇති පාලමයි.ශ්‍රී ලංකාවේ දුම්රිය මාර්ගයක හමුවන දිගින් වැඩිම බිංගෙය ද මාතර සහ බෙලිඅත්ත අතර පිහිටා තිබෙනවා.ඒ,කැකුණදොර දුම්රිය ස්ථානයට ආසන්නවයි.", 
    "views": "3892", 
    "authors": [
        "මහේෂ් චතුරංග"
    ], 
    "title": "නව දුම්රිය මාර්ගය හම්බන්තොට දක්වා දීර්ඝ කරනවා :රාජ්‍ය අමාත්‍ය අශෝක් අබේසිංහ"
}