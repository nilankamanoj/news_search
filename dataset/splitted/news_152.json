{
    "date": {
        "month": "06", 
        "day": "05", 
        "year": "2019"
    }, 
    "content": "එකම නමකට නිකුත් කෙරුණු ජාතික හැදුනුම්පත් දෙකක් සහ විදෙස් ගමන් බලපත‍්‍ර තුනක් ළඟ තබාගෙන සිටි පුද්ගලයෙකු අතුරුගිරිය පෝරේ,කොස්කදවිල මාර්ග බාධකයේදී ආරක්‍ෂක අංශ අත්අඩංගුවට ගෙන තිබෙනවා.කැබ් රථයක ගමන් ගත් එම සැකකරුව,එම මාර්ග බාධකයේ රාජකාරී කළ පොලිසියේ හා යුද හමුදා සාමාජිකයින් විසින් පරීක්‍ෂා කරන අවස්ථාවේ අදාළ හැදුනුම්පත් සහ විදේශ ගමන් බලපත‍්‍ර සොයාගෙන ඇති බවයි නෙත් නිවුස් වෙත වාර්තා වුණේ.අබු බාහිර් මොහොමඞ් මුසාමිල් යන නම එම සියළු හැදුනුම්පත් සහ විදෙස් ගමන් බලපත‍්‍රවල සඳහන් වනවා.අත්අඩංගුවට ගැණුනු සැකකරු මාවනැල්ල ප‍්‍රදේශයේ පදිංචිකරුවෙකු වන අතර සෞදියේ සිට ඔහු මෙරටට පැමිණ ඇත්තේ ඉකුත් 31 වැනිදායි.සැකකරු පවසා ඇත්තේ සිය හැදුනුම්පත් සහ විදෙස් ගමන් බලපත‍්‍ර අස්ථාන ගතවීම හේතුවෙන් අවස්ථා කිහිපයකදී ඒවා නැවත ලබාගත් බවයි.වැල්ලවත්ත ප‍්‍රදේශයේ අධ්‍යාපන ආයතනයක ඉගෙනුම ලබන සිය දියණියක් රැගෙන යාමට පැමිණි බවද සැකකරු පවසා තිබෙනවා.ගමන් මාර්ගය වැරදී තමන් අතුරුගිරිය දෙසට පැමිණි බවයි ප‍්‍රශ්න කිරීම්වලදී ඔහු වැඩිදුරටත් ප‍්‍රකාශ කර ඇත්තේ.අදාළ සැකකරු පැමිණි කැබ් රථයේ ඔහුගේ බිරිඳ සහ කුඩා දරුවෙකු රැදී සිට තිබෙනවා.සැකකරු සහ ඔවුන් දෙදෙනා වැඩිදුර පරීක්‍ෂණ සඳහා අතුරුගිරිය පොලීසියට භාරදී තිබෙනවා.කාන්තාව සහ කුඩා දරුවා මූලික විමර්ශනයකින් පසු මුදාහැර ඇති බවයි වැඩිදුරටත් වාර්තා වුණේ.සැකකරු කඩුවෙල මහේස්ත‍්‍රාත් අධිකරණයට ඉදිරිපත් කිරීමට නියමිතයි.", 
    "views": "2961", 
    "authors": [
        "නිශාන් ද සිල්වා"
    ], 
    "title": "මාර්ග බාධකයකදී සැකපිට අයෙක් අත්අඩංගුවට"
}