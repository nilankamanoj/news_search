{
    "date": {
        "month": "04", 
        "day": "29", 
        "year": "2019"
    }, 
    "content": "අරාබි පාසල් සහ මද්‍රාසා පාසල්වල වගකීම තම අමාත්‍යංශය සතු බව මුස්ලිම් ආගමික කටයුතු අමාත්‍යංශය පවසනවා.විෂයභාර අමාත්‍ය ඒ.එච්.එම්.හලීම්ගෙන් නෙත් නිවුස් කළ විමසීමක දී ඔහු කියා සිටියේ මෙම සියලු පාසල් තම අමාත්‍යංශය යටතේ ඇති මුස්ලිම් කටයුතු භාර දෙපාර්තමේන්තුවේ ලියාපදිංචි වී ඇති බවයි.අරාබි පාසල් සහ මද්‍රාසා පාසල් සම්බන්ධයෙන් මේ වනවිට දැඩි කතාබහක් මතුව තිබෙනවා.ඒ,අදාළ පාසල් අන්තවාදය ව්‍යාප්ත කිරීමට සම්බන්ධ වන බවට චෝදනා එල්ලවීමත් සමගයි.බොහෝ පාර්ශ්ව ප‍්‍රකාශ කළේ අරාබි සහ මද්‍රාසා පාසල් සම්බන්ධයෙන් අධ්‍යාපන අමාත්‍යංශය වගකීම භාරගත යුතු බවයි.අදාළ පාසල් සම්බන්ධයෙන් කිසිදු රජයක් පියවර නොගත් බව හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ද චෝදනා කළා.එහෙත් අරාබි සහ මද්‍රාසා පාසල් කිසිවක් තම අමාත්‍යංශය යටතේ ක‍්‍රියාත්මක වීමක් හෝ නියාමනය වීමක් සිදු නොවන බව අධ්‍යාපන අමාත්‍යංශය අවධාරණය කළා.එවැනි ස්ථාන නියාමනය කිරීමේ බලයක් ද අධ්‍යාපන අමාත්‍යංශය සතුව නොමැති බවයි මෙහිදී ප‍්‍රකාශ කෙරුණේ.අදාළ පාසල් හරහා නීති විරෝධි කටයුතු සිදු වන්නේ නම් එහි වගකීම මුස්ලිම් කටයුතු අමාත්‍යංශය භාරගත යුතු බවට අමාත්‍ය රිෂාඞ් බදියුදීන් ද චෝදනා කළා.අදාළ පාසල් වහාම නියාමනය කළ යුතු බවයි ඔහු අවධාරණය කළේ.මෙවන් පසුබිමක් තුළ අරාබි සහ මද්‍රාසා පාසල් පිහිටුවීම සහ ඒවා නියාමනය කිරීමේ වගකීම ඇත්තේ කාටදැයි නෙත් නිවුස් සොයා බැලීමක් කළා.මුස්ලිම් ආගමික කටයුතු අමාත්‍ය ඒ.එච්.එම්.හලීම් කියා සිටියේ අදාළ පාසල්වල උගන්වන ගුරුවරුන් සම්බන්ධයෙන් ද එල්ල වන ප‍්‍රචාරයන්හි සත්‍යතාවක් නොමැති බවයි.", 
    "views": "5719", 
    "authors": [
        "තරංග රුක්ෂාන්", 
        "සජිත් තිලකරත්න"
    ], 
    "title": "අරාබි පාසල් සහ මද්‍රාසා පාසල්වල වගකීම පැවරෙන තැන මෙන්න"
}