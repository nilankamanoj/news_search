{
    "date": {
        "month": "04", 
        "day": "30", 
        "year": "2019"
    }, 
    "content": "අන්තවාදී ජාතික තව්හිද් ජමාත් සංවිධානය සමග සමීප සබදතා පැවැත්වූ තවත් පුද්ගලයෙකු කල්පිටිය ප‍්‍රදේශයේදී අත්අඩංගුවට ගෙන තිබෙනවා.මොහොමඞ් හනීෆා මොහොමඞ් නාසර් නමැති මෙම සැකකරු ඉකුත් පළාත් පාලන මැතිවරණයේදී කල්පිටිය ප‍්‍රාදේශීය සභාවට ශී‍්‍ර ලංකා මුස්ලිම් කොංග‍්‍රසයෙන් තරග වැදුණු අයෙකු බවයි පොලීසිය පැවසුවේ.මත්ද්‍රව්‍ය ඇතුළු ජාවාරම් රැසකට සම්බන්ධ එම සැකකරු සන්තකයේ තිබී බෝර 12 ගිනි අවියක්ද සොයා ගැණුනා.මේ අතර අන්තවාදී ජාතික තව්හිද් ජමාත් සංවිධානයේ කුලියාපිටිය ප‍්‍රදේශයේ සම්බන්ධීකරණ කටයුතු සිදුකළ බව කියන පුද්ගලයෙකුද පොලීසිය විසින් අත්අඩංගුවට ගෙන තිබෙනවා.මෙම අන්තවාදී ප‍්‍රහාරයේ ප්‍රධාන සැකකරු බවට පැවසෙන මොහොමඞ් සහරාන් හෂීම් නැමැත්තා අත්අඩංගුවට ගැණුනු මෙම සැකකරුගේ ඇතුම්ගහකොටුව පිහිටි ඥාති නිවසකට පැමිණ අන්තවාදී දේශණ පවත්වා ඇති බවටයි තොරතුරු අනාවරණ වී ඇත්තේ.මේ අතර පාදුක්ක,කුරුගල ප‍්‍රදේශයේදී ජංගම දුරකතන අටක්,යුද හමුදා නිල ඇදුමට සමාන ඇදුම් 3 ක් සහ විදේශ මුදල් කිහිපයක් සමග සැකපිට පුද්ගලයෙකු අත්අඩංගුවට ගෙන තිබෙනවා.ඔහු සන්තකයේ තිබී සිරියානු රුපියල් සියයක් සහ ඉරාන රුපියල් 1000 ක් සොයා ගැණුනු බවයි පාදුක්ක පොලීසිය පැවසුවේ.මූතූර්හි පදිංචි මොහොමඞ් රුක්ෂාන් නම් වූ ඔහු කුරුගල ප‍්‍රදේශයේ කුලී පදනම මත නිවසක් ලබාගෙන තිබෙනවා.ප‍්‍රශ්න කිරීම්වලිදී ඔහු ප‍්‍රකාශ කර ඇත්තේ සීට්ටු බඩු ව්‍යාපාරයක යෙදී ඇති බවයි.ඔහු සන්තකයේ තිබූ ලොරි රථයක් සහ යතුරු පැදියක්ද පොලිස් භාරයට ගෙන තිබෙනවා.සැකපිට අත්අඩංගුවට ගැණුනු පුද්ගලයා අද හෝමාගම මහේස්ත‍්‍රාත් අධිකරණයට ඉදිරිපත් කර රදවාගෙන ප‍්‍රශ්න කිරීමට අවසරය ලබාගන්නා බවයි පොලීසිය වැඩිදුරටත් පැවසුවේ.", 
    "views": "2512", 
    "authors": [
        "හේමන්ත කහවලගේ", 
        "නිශාන් ද සිල්වා", 
        "කසුන් කැළුම්"
    ], 
    "title": "අන්තවාදී ජාතික තව්හිද් ජමාත් සංවිධානයේ කුලියාපිටියේ සම්බන්ධිකාරකත් අත්අඩංගුවට"
}