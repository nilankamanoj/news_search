{
    "date": {
        "month": "04", 
        "day": "08", 
        "year": "2019"
    }, 
    "content": "හිටපු ආරක්ෂක ලේකම් ගෝඨාභය රාජපක්ෂට එරෙහිව අමෙරිකානු අධිකරණයක නඩුවක් ගොනු කර තිබෙනවා.මෙම නඩුව ගොනු කර ඇත්තේ අහිම්සා වික්‍රමතුංග විසින්.ඇය මරණයට පත් මාධ්‍යවේදී ලසන්ත වික්‍රමතුංගගේ දියණියි.ලසන්ත වික්‍රමතුංගගේ ඝාතනය පාදක කර ගනිමින් ඇය මෙම නඩුව ගොනු කර තිබෙනවා.මේ අතර ඉන්ටර්නැෂනල් ටෲත් ඇන්ඞ් ජස්ටිස් ප්‍රොජෙක්ට් හෙවත් ජාත්‍යන්තර සත්‍ය සහ යුක්තිය ව්‍යාපෘතිය පවසන්නේ හිටපු ආරක්ෂක ලේකම් ගෝඨාභය රාජපක්ෂට එරෙහිව අමෙරිකානු අධිකරණයක තමන් ද නඩුවක් පවරා ඇති බවයි.වද හිංසාවට ලක්වූවෙකු ලෙස හඳුන්වා දෙන රෝයි සමත්නම් නමැති දෙමළ ජාතිකයෙකු වෙනුවෙන් මෙම නඩුව පවරා ඇති බව ඔවුන් නිකුත් කළ නිවේදනයක සඳහන්.රෝයි සමත්නම් නමැත්තා කැනේඩියානු දෙමළ ජාතිකයෙකු බවද 2007 වසරේ සැප්තැම්බර් මාසයේ දී ශ්‍රී ලංකාවේ ත්‍රස්ත විමර්ශන කොට්ඨාශයවිසින් ඔහු රඳවාගෙන ඔහුට කායිකව හා මානසිකව වද හිංසා සිදු කර ඇති බවද එහි වැඩිදුරටත් සඳහන් වනවා.මෙම වකවානුවේදී ත්‍රස්ත විමර්ශන කොට්ඨාශය පැවතියේ ගෝඨාභය රාජපක්ෂගේ ඍජු අධීක්ෂණය යටතේ බවද අදාළ නිවේදනයේ සඳහන්.මේ අතර අල්ජසීරා ප්‍රවෘත්ති සේවයේ මාධ්‍යවේදිනියක වන ලීසා ෆුලර් ට්වීටර් සටහනක් තබමින් පෙන්වා දෙන්නේ,අමෙරිකානු පුරවැසියෙකුට එරෙහිව නඩුවක් පවරා තිබීම එම තැනැත්තාට පුරවැසිභාවය අහෝසි කර ගැනීමට බාධාවක් නොවන බවයි.ඒ අනුව ගෝඨාභය රාජපක්ෂට අමෙරිකාවේ පුරවැසිභාවය අහෝසි කර ගැනීමට හෝ ශ්‍රී ලංකාවේ ජනාධිපතිවරණයට තරග කිරීමට මෙමඟින් බාධාවක් ඇති නොවන බව ඇය පවසනවා.නෙත් නිවුස් මීට පෙර වාර්තා කළේ හිටපු ආරක්ෂක ලේකම් ගෝඨාභය රාජපක්ෂ සිය අමෙරිකානු පුරවැසිභාවය ඉවත් කර ගැනීම සඳහා අදාළ ලියකියවිලි ශ්‍රී ලංකාවේ අමෙරිකානු තානාපති කාර්යාලය වෙත භාරදී ඇති බවයි.මාර්තු මස 06 වනදා ඔහු මෙම ලියකියවිලි භාරදී ඇතැයි ද කෙසේවෙතත් පුරවැසිභාවය අහෝසි කිරීමේ කාර්ය පටිපාටිය සම්පූර්ණ කිරීමට මාසයත්,මාස එක හමාරත් අතර කාලයක් ගතවන බවද එහිදී වැඩිදුරටත් වාර්තා කෙරුණා.", 
    "views": "7816", 
    "authors": [
        "හේමන්ත කහවලගේ"
    ], 
    "title": "ගෝඨාභයට අමෙරිකාවේ දීනඩු පිට නඩු"
}