{
    "date": {
        "month": "05", 
        "day": "02", 
        "year": "2019"
    }, 
    "content": "පාස්කු ඉරිදා ත‍්‍රස්ත ප‍්‍රහාරයෙන් පසු සංචාරක කර්මාන්තය මේ වනවිට දැඩි පසුබෑමකට ලක්ව තිබෙනවා.නෙත් නිවුස් කළ සොයා බැලීමක දී අනාවරණ වුණේ සංචාරකයින්ගේ පැමිණීම ද අඩු වී ඇති බවයි.මෙරටට පැමිණ සිටි සංචාරකයින් ද කඩිනමින් සිය රටවල් බලා පිටත්ව ගොස් ඇති බවද අනාවරණ වුණා.මෙරට තවදුරටත් රැඳී සිටින සංචාරකයින් ශ‍්‍රී ලංකාව තුළ සංචාරය කිරීමෙන් වැළකී හෝටල් තුළටම වී සිටින බවටද තොරතුරු වාර්තා වුණා.පවතින තත්ත්වය හමුවේ සෆාරි ජීප් රථ හිමිකරුවන් ද දැඩි ගැටළුවකට මුහුණපා තිබෙනවා.ඔවුන් ප‍්‍රකාශ කළේ දෛනිකව සිදු වූ සංචාර කිසිවක් මේ වනවිට සිදු නොවන බවයි.මේ හේතුවෙන් දෛනික ආදායම හෝ සොයා ගැනීමට නොහැකි වී ඇති අතර සිය වාහනවල ලීසිං වාරික ගෙවා ගැනීම දැඩි ගැටළුවක් වී ඇති බවයි ඔවුන් පවසන්නේ.උඩවලව නිදහස් ජීප් රථ සංගමයේ උප සභාපති සාගර නයනජිත් සල්වතුර මේ බව සඳහන් කළා.පවතින තත්ත්වය හමුවේ තී‍්‍රරෝද රථ හිමිකරුවන් මෙන්ම රියදුරන් ද අපහසුතාවට පත්ව සිටිනවා.සමස්ත ලංකා ත‍්‍රීරෝද රථ රියදුරන්ගේ සහ හිමිකරුවන්ගේ සංගමයේ සභාපති සුදිල් ජයරුක් ද පෙන්වා දුන්නේ පවතින තත්ත්වය හමුවේ සිය ආදායම් සැළකිය යුතු මට්ටමකින් පහත වැටී ඇති බවයි.සංචාරක කර්මාන්තයට සම්බන්ධ පුද්ගලයින් මේ වනවිට මුහුණපා ඇති මෙම අර්බුදකාරී තත්ත්වය සම්බන්ධයෙන් නෙත් නිවුස් සංචාරක කටයුතු රාජ්‍ය අමාත්‍ය රංජිත් අලූවිහාරේගෙන් විමසීමක් කළා.ඔහු කියා සිටියේ පවතින අර්බුදය සම්බන්ධයෙන් සලකා බලා කර්මාන්තයේ නියලෙන්නන්ට කඩිනම් සහනයක් ලබාදීමට පියවර ගනිමින් සිටින බවයි.මේ අතර සංචාරක කර්මාන්තය මුහුණ දී ඇති තත්ත්වය මගහරවා ගැනීම සඳහා නව වැඩපිළිවෙලක් ක‍්‍රියාවට නැංවීමට ද රජය තීරණය කර තිබෙනවා.ඒ වෙනුවෙන් අමාත්‍යවරුන් 05 දෙනෙකුගෙන් යුත් කමිටුවක් පත් කිරීමටයි කැබිනට් මණ්ඩලය තීරණය කර ඇත්තේ.සංචාරක කර්මාන්තයට බලපා ඇති අයහපත් තත්ත්වය මගහරවා ගැනීමට ගතයුතු ක‍්‍රියාමාර්ග පිළිබඳ අධ්‍යයනය කර නිර්දේශ ඉදිරිපත් කිරීම මෙම කමිටුවට පැවරෙන ප‍්‍රමුඛ කාර්යයි.", 
    "views": "5202", 
    "authors": [
        "තරංග රුක්ෂාන්", 
        "ලහිරු කපුගේ"
    ], 
    "title": "පාස්කු ඉරිදා ප්‍රහාරයන්ගෙන් පසු ක්ෂේත්‍ර ගණනාවක් කඩා වැටේ"
}